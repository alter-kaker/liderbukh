אַ קאַלטע נאַכט אַ נעפּלדיקע פֿינצטער אומעטום,
שטײט אַ ייִנגעלע פֿאַרטרױערט און קוקט זיך אַרום.
פֿון רעגן שיצט אים נאָר אַ װאַנט,
אַ קאָשיקל האַלט ער אין האַנט,
און זײַנע אױגן בעטן יעדן שטום.

איך האָב שױן ניט קײן כּוח מער אַרומצוגײן אין גאַס,
הונגעריק און אָפּגעריסן פֿונעם רעגן נאַס.
איך שלעפּ אַרום זיך פֿון באַגינען,
קײנער גיט ניט צו פֿאַרדינען,
אַלע לאַכן מאַכן פֿון מיר שפּאַס.

## רעפֿרען:
קופּיטיע קױפֿט זשע קױפֿט זשע פּאַפּיראָסן,
טרוקענע פֿון רעגן ניט פֿאַרגאָסן.
‫קױפֿט זשע ביליק בנאמנות‬,
קױפֿט און האָט אױף מיר רחמנות,
ראַטעװעט פֿון הונגער מיך אַצינד!

קופּיטיע קױפֿט זשע שװעבעלאַך אַנטיקן,
דערמיט װערט איר אַ ‫יתומל דערקװיקן.
אומזיסט מײַן שרײַען און מײַן לױפֿן,
קײנער װיל בײַ מיר ניט קױפֿן,
אױסגײן װעל איך מוזן װי אַ הונט…

מײַן טאַטע אין מלחמה האָט פֿאַרלױרן זײַנע הענט,
מײַן מאַמע האָט די צרות מער אױסהאַלטן נישט געקענט;
יונג אין קבֿר זי געטריבן,
בין איך אױף דער װעלט פֿאַרבליבן,
אומגליקלעך און עלנט װי אַ שטײן.

ברעקלעך קלײַב איך אױף צום עסן אױף דעם אַלטן מאַרק,
אַ האַרטע באַנק איז מײַן געלעגער אין דעם קאַלטן פּאַרק.
אין דערצו די פּאָליציאַנטן,
שלאָגן מיך מיט שװערן קאַנטן,
ס'העלפֿט נישט מײַן געבעט און מײַן געװײן.

איך האָב געהאַט אַ שװעסטערל אַ קינד פֿון דער נאַטור,
מיט מיר צוזאַמען זיך געשלעפּט האָט זי אַ גאַנצן יאָר.
מיט איר געװען איז מיר פֿיל גרינגער,
לײַכטער װערן פֿלעגט דער הונגער,
װען איך פֿלעג אַ קוק טאָן נאָר אױף איר.

מיטאַמאָל געװאָרן איז זי שװאַך און זײער קראַנק,
אױף מײַנע הענט איז זי געשטאָרבן אױף אַ גאַסן באַנק,
און אַז איך האָב זי פֿאַרלױרן,
האָב איך אַלץ שױן אָנגעװױרן,
זאָל דער טױט שױן קומען אױך צו מיר.
