שטיל, די נאַכט איז אױסגעשטערנט,
און דער פֿראָסט האָט שטאַרק געברענט;
צי געדענקסטו װי איך האָב דיך געלערנט
האַלטן אַ שפּײַער אין די האַנט?

אַ מױד אַ פּלעצל און אַ בערעט
און האַלט אין האַנט פֿעסט אַ נאַגאַן
אַ מױד מיט אַ סאַמענטענעם פּנים
היט אָפּ דעם שׂונאס קאַראַװאַן

געצילט, געשאָסן און געטראָפֿן
האָט איר קלײנינקע פּיסטױל
אַן אױטאָ אַ פֿולינקן מיט װאָפֿן
פֿאַרהאַלטן האָט זי מיט אײן קױל

פֿאַרטאָג פֿון װאַלד אַרױסגעקראָכן
מיט שנײגירלאַנדן אױף די האָר
געמוטיגט פֿון קלײנינקן נצחון
פֿאַר אונדזער נײַעם פֿרײַען דור.
