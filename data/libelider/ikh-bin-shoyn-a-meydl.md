איך בין שױן אַ מײדל אין די יאָרן,
װאָס האָסטו מיר, מײַן קעפּעלע פֿאַרדרײט?
איך װאָלט שױן לאַנג אַ כּלה געװאָרן
און אפֿשר טאַקע חתונה געהאַט.

דו האָסט מיר צוגעזאָלט מיך נעמען,
איך האָב אױף דיך לאַנג שױן געװאַרט;
פֿאַר װאָס זאָלסטו, דושעניו, מיך פֿאַרשעמען
צי האָסטו דיך אין מיר גענאַרט?

און אפֿשר גײט דיר, דושעניו, אין נדן?—
מײַן מאַמע װעט פֿאַרקױפֿן איר שטיב.
לאָמיר שױן בײדע חתונה האָבן,
װײַל איך האָב דיך זײער ליב.

אפֿשר װילסטו װיסן מײַן ײחוס?
מײַן זײדע איז געװעזן אַ רב.
לאָמיר שױן בײדע חתונה האָבן,
און זאָל שױן נעמען אַ סוף!

און אפֿשר האָסטו שױן אַן אַנדערע,
אַ שענערע און בעסערע פֿון מיר?—
זאָל איר גאָט געבן פֿיר יאָר ליבע
און אַזאַ סוף װי בײַ מיר…
