ברידער און שוועסטער פֿון אַרבעט און נויט,
אַלע וואָס זײַנען צעזייט און צעשפּרייט —
צוזאַמען, צוזאַמען, די פֿאָן זי איז גרייט,
זי פֿלאַטערט פֿון צאָרן, פֿון בלוט איז זי רויט,
אַ שבֿועה! אַ שבֿועה אויף לעבן און טויט!

## רעפֿרען:
הימל און ערד וועט אונדז אויסהערן,
עדות וועלן זײַן די ליכטיקע שטערן,
אַ שבֿועה פֿון בלוט און אַ שבֿועה פֿון טרערן!
מיר שווערן, מיר שווערן, מיר שווערן!

מיר שווערן אַ טרײַהייט אָן גרענעצן צום *בונד*.
נאָר ער קען די שקלאַפֿן באַפֿרײַען אַצינד.
די פֿאָן די רויטע איז הויך אוּן ברייט;
זי פֿלאַטערט פֿון צאָרן, פֿון בלוט איז זי רויט!
אַ שבֿועה! אַ שבֿועה אויף לעבן און טויט!

מיר שווערן צו קעמן פֿאַר פֿײַהײַ און רעכט
מיט אַלע טיראַנען און זייערע קנעכט;
מיר שווערן באַזיגן די פֿינצטערע מאַכט,
אָדער מיט העלדנמוט פֿאַלן אין שלאַכט!
אַ שבֿועה! אַ שבֿועה אויף לעבן און טויט!

מיר שווערן צו היטן אַ בלוטיקן האַס
צום מערדער און רויבער פֿון אַרבעטער־קלאַס,
דעם קייסער, די הערשער, די קאַפּיטאַליסטן, —
מיר שווערן זיי אַלעמען פֿאַרניכטן, פֿאַרוויסטן:
אַ שבֿועה! אַ שבֿועה אויף לעבן און טויט!

מיר שווערן צי פֿירן אַ הייליקן שטרײַט,
ביז וואַנען די ערד וועט ניט ווערן באַנײַט:
קיין קבצן, קיין נגיד, קיין האַר און קיין שקלאַף,
גלײַך זאָלן ווערן ווער שטאַרק און ווער שלאַף!
אַ שבֿועה, אַ שבֿועה אויף לעבן און טויט!
