ברידער און שװעסטער פֿון אַרבעט און נױט,
אַלע װאָס זײַנען צעזײט און צעשפּרײט —
צוזאַמען, צוזאַמען, די פֿאָן זי איז גרײט,
זי פֿלאַטערט פֿון צאָרן, פֿון בלוט איז זי רױט,
אַ שבֿועה! אַ שבֿועה אױף לעבן און טױט!

## רעפֿרען:
הימל און ערד װעט אונדז אױסהערן,
עדות װעלן זײַן די ליכטיקע שטערן,
אַ שבֿועה פֿון בלוט און אַ שבֿועה פֿון טרערן!
מיר שװערן, מיר שװערן, מיר שװערן!

מיר שװערן אַ טרײַהײט אָן גרענעצן צום *בונד*.
נאָר ער קען די שקלאַפֿן באַפֿרײַען אַצינד.
די פֿאָן די רױטע איז הױך אוּן ברײט;
זי פֿלאַטערט פֿון צאָרן, פֿון בלוט איז זי רױט!
אַ שבֿועה! אַ שבֿועה אױף לעבן און טױט!

מיר שװערן צו קעמפֿן פֿאַר פֿרײַהײַט און רעכט
מיט אַלע טיראַנען און זײערע קנעכט;
מיר שװערן באַזיגן די פֿינצטערע מאַכט,
אָדער מיט העלדנמוט פֿאַלן אין שלאַכט!
אַ שבֿועה! אַ שבֿועה אױף לעבן און טױט!

מיר שװערן צו היטן אַ בלוטיקן האַס
צום מערדער און רױבער פֿון אַרבעטער־קלאַס,
דעם קײסער, די הערשער, די קאַפּיטאַליסטן, —
מיר שװערן זײ אַלעמען פֿאַרניכטן, פֿאַרװיסטן:
אַ שבֿועה! אַ שבֿועה אױף לעבן און טױט!

מיר שװערן צי פֿירן אַ הײליקן שטרײַט,
ביז װאַנען די ערד װעט ניט װערן באַנײַט:
קײן קבצן, קײן נגיד, קײן האַר און קײן שקלאַף,
גלײַך זאָלן װערן װער שטאַרק און װער שלאַף!
אַ שבֿועה, אַ שבֿועה אױף לעבן און טױט!
