אײנס, צװײ, דרײַ, פֿיר,
אַרבעטלאָזע זענען מיר,
נישט געהערט חדשים לאַנג
אין פֿאַבריק דעם האַמער־קלאַנג,
ס׳ליגן כּלים קאלט, פֿאַרגערסן,
ס׳נעמט דער זשאַװער זײ שױן פֿרעסן,
גײען מיר אַרום אין גאַס,
װי די גבֿירים פּוסט־און־פּאַס.

אײנס, צװײ, דרײַ, פֿיר,
אַרבעטלאָזע זענען מיר,
אָן אַ בגד, אָן אַ הײם,
אונדזער בעט איז ערד און לײם,
האָט נאָך װער װאָס צו געניסן,
טײלט מען זיך מיט יעדן ביסן,
װאַסער, װי די גבֿירים װײַן,
גיסן מיר אין זיך ארײַן.

אײנס, צװײ, דרײַ, פֿיר,
אַרבעטלאָזע זענען מיר,
יאָרן לאַנג געאַרבעט שװער,
און געשאַפֿט אַלץ מער און מער
הײַער, שלעסער, שטעט און לענדער
פֿאַר אַ הײַסעלע פֿאַרשװענדער,
אונדזער לױן דערפֿאַר אין װאָס?
הונגער, נױט און אַרבעטלאָז.

אײַנס, צװײ, דרײַ, פֿיר,
אָט אזױ מאַרשירן מיר,
אַרבעטלאָזע, טריט נאָך טריט
און מיר זינגען זיך אַ ליד
פֿון אַ לאַנד, אַ װעלט אַ נײַע,
װוּ עס לעבן מענטשען פֿרײַע,
אַרבעטלאָז איז קײן שום האַנט,
אין דעם נײַעם פֿרײַען לאַנד.
